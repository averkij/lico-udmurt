Елена Миннигараева

Оскон

 

Паймымон чебер со – мынам сюйлэсь лэсьтэм каре. Ваньзэ вунэтыса, быдэс нунал лэсьтӥ мон сое татчы, зарезь дуре. Пичи сюй карам аслаз ӟеч катъёсыз но вань ни. Отын чылкыт сюлэмо адямиос уло. Соос уг тодо на бадӟым дунне сярысь. Шудоесь. Уг тодо, мар со пӧяськон, ачид астэ вузан, куректон... Шудоесь!

...Зарезьын ву ӝутӥське. Пичиен-пичиен, сантиметр бере сантиметр. Мон учкисько каре шоры, сайкыт ымныр тусъёсты адӟисько кадь...

Ву тубе но тубе, пумен карелэсь борддорзэ нюлыштэ, быдэс сюй лэсьтосме ньылэ...

Нош мон ялан учкыса пукисько. Кылдымтэ пичи дуннеме пыраклы йырвизьмам кельтыны турттӥсько.

Котыр ву. Син азям ялан лэйка каре.  

...Мышкам серектӥзы:

– Эй, мар пукиськод вуын? Кытчы долкад?..

Нош мынам азям – ву вылын лэйкась каре. Чильпырась чагырен шобырскемын.

Пальпотӥ: со угось мынам гинэ каре, сое мынэсьтым нокин уз тала. Кыӵе умой...