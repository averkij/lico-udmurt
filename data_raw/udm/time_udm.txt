Елена Миннигараева

Дыр

Мемейлэсь пинал дырзэ адӟи. Уйвӧтам. Кыӵе чебер вылэм со! Тӧдьы шортдэремен, чильпам дуро артӵетэн, киосаз суйпоскесъёс, гадь тыр весьёсыз, йырсияз азвесь коньдон пунэмын. Мемейлэн лобыны дасяськем синкашъёсыз улысь сьӧд ты синъёсаз сюлмаськон пыӵам. Бакча берысь шур дурын пуке со, йырси пунэтъёссэ тупатъяса. Нош мукет ярдурын…

…Мукет ярдурын мон сылӥсько. «Vis a vis» майкаен, кукъёсам – джинс штани, пыдам – китай кроссовка, гадь вылам мобильнике шонаське, куӵо буям йырсиме тӧл турка. Мон резинка сыскисько, маке туж малпаськисько. 

Кыкнамы ик одӥг шуре учкиськом. Со – отын, мон – татын. Тани со мур лулӟиз но, секыт йырси пунэтъёссэ палэнтыса, бакча бертӥ ик корка пала вамыштӥз, ас понназ «Васькисько, васькисько…» гурез туж ӝожмыт кырӟаса. Тодӥсько: ӵуказе куралозы сое. Песятаелы-а? Озьы, вылды.

Мон но ярдурысь палэнскисько. Сыскиськонме кытчы ке куак пӧлы салисько. Туннэ ӝыт нош ик городэ кошконо. Уг, бызьыны уг малпаськы на – неку. Мон бадӟым фирмаын ужасько. Мобильникысьтым Джексонэз кылзыса, бакча беръёстӥ корка доры вамыштӥсько.

...Ми кошким. Шур кылиз. Милесьтым тусъёсмес кыдёке-кыдёке нуиз. Улонлэн  альбомысьтыз со тусъёсты кин ке синйылтоз на меда?